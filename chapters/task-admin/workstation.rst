Folosirea unui workstation remote
=================================

Ca dezvoltatori software sau administratori de sisteme, avem nevoie de putere de calcul și spațiu de stocare pentru a ne realiza obiectivele.
Și ne este util să pun accesa sistemele oricând, oricum.

Un avantaj la folosirea unei stații de lucru (*workstation*) la distanță (*remote*) este faptul că este mereu și ușor accesibilă.
Stația nu trebuie să fie oprită, suspendată sau repornită;
dacă ne deplasăm în alt loc, stația va rămâne în continuare accesibilă.
De oriunde am accesa stația, va fi disponibilă în modul "Pickup and Play".

În lista de acțiuni pe care le avem de realizat în calitate de profesioniști IT se găsesc: compilarea programelor, antrenarea modelelor de învățare automată (*machine learning*), testarea la limită (*stress testing*) a aplicațiilor, simularea infrastructurilor complexe folosind mașini virtuale, rularea de servere complexe pentru anumite aplicații.
Toate aceste acțiuni necesită putere calcul mare: procesoare și memorie disponibile.

În mod obișnuit, sistemele care oferă multă putere de calcul nu vin în pachete compacte (precum un notebook), ci acestea sunt sub formă de calculatoare de timp stații de lucru (*workstation*), servere, sau laptopuri grele.

În același timp, nu este un lucru la îndemână pentru toți să lucreze pe astfel de sisteme din considerente de generare de căldură, consum de curent, spațiu la locul de muncă, lipsă de mobilitate a sistemelor.
Astfel, dacă vrem să lucrăm la o problemă care necesită multă putere de calcul, avem nevoie să fim în apropierea unui sistem care ne oferă acestă putere.
Acest lucru nu este mereu posibil, din motive precum faptul că nu ai acces la locul de muncă sau că lucrezi într-un mediu la distanță.

Disponibilitatea unei puteri de calcul mari este încă un avantaj pentru accesul la o stație de lucru la distanță.
O altă abordare pentru a folosi un workstation este să obținem o mașină virtuală într-un cloud, cum ar fi `Amazon Web Services <https://aws.amazon.com/>`_ sau `Microsoft Azure <https://azure.microsoft.com/>`_.

În acest capitol prezentăm situația lucrului pe o stație la distanță.
Cum putem să ne adaptăm modul de lucru pentru a folosi sisteme la care nu avem acces fizic și cum putem să monitorizăm și să folosim cât mai bine aceste sisteme.
